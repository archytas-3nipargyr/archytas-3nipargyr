# archytas-3nipargyr
Τα παιδιά του Πρωινού Υποχρεωτικού Τμήματος Α1, ή αλλιώς «ΑΡΧΥΤΑΣ» (προς τιμήν του Έλληνα μαθηματικού, στον οποίο αποδίδεται η κατασκευή του πρώτου ρομπότ στον κόσμο), πρόκειται να κατασκευάσουν ένα επιτραπέζιο εκπαιδευτικό παιχνίδι, με θέμα την αντιμετώπιση της κλιματικής αλλαγής και – πιο συγκεκριμένα – τις ανανεώσιμες πηγές ενέργειας. Το επιτραπέζιο παιχνίδι θα ενταχθεί στο καινοτόμο πρόγραμμα Περιβαλλοντικής Εκπαίδευσης, με θέμα «Γνωριμία με τις Ανανεώσιμες Πηγές Ενέργειας», το οποίο θα υλοποιηθεί κατά το σχολικό έτος 2019-2020.
Αφού χρησιμοποιήσουμε ηλεκτρονικές και άλλες πηγές πληροφόρησης και ανακαλύψουμε τις Α.Π.Ε., θα δημιουργήσουμε το δικό μας εκπαιδευτικό επιτραπέζιο παιχνίδι, το οποίο θα είναι ελεύθερο προς χρήση, τόσο ενδοσχολικά (στο δεύτερο τμήμα του σχολείου), όσο και εξωσχολικά.

ΥΛΟΠΟΙΗΣΗ ΣΤΟ ΦΥΣΙΚΟ ΚΟΣΜΟ 
Χρησιμοποιώντας το «LEARNING RESOURCES Ρομποτικό Ποντίκι Κόλμπυ», και τα παρεχόμενα με το ποντίκι πράσινα πλαστικά πλακίδια, θα δημιουργήσουμε μία επιφάνεια κίνησης (mat), στην οποία θα κατασκευάσουμε και θα τοποθετήσουμε μικρογραφίες των πιο κατανοητών - για τα παιδιά αυτής της ηλικιακής ομάδας – ανανεώσιμων πηγών ενέργειας (π.χ. ανεμογεννήτριες, ηλιακοί συλλέκτες, βιομάζα κλπ). Η κατασκευή θα γίνει με ανακυκλώσιμα, κυρίως, υλικά. 
Το ποντίκι θα προγραμματιστεί από τα παιδιά με τρόπο τέτοιο, ώστε να «ξεναγεί» τον παίκτη σε κάθε μία από τις πηγές.

ΥΛΟΠΟΙΗΣΗ ΜΕΣΩ ΨΗΦΙΑΚΗΣ ΠΡΟΣΟΜΟΙΩΣΗΣ
Έχοντας εισάγει τα παιδιά στις βασικές λειτουργίες του λογισμικού ScratchJr, θα δημιουργήσουμε έναν ψηφιακό χάρτη, προσομοίωση του επιτραπέζιου παιχνιδιού που φτιάξαμε κατά την προηγούμενη φάση. Παράλληλα, θα αξιοποιήσουμε τις πληροφορίες που εντοπίσαμε στο διαδίκτυο και που αφορούν στην κατασκευή, τη μορφή και τη χρήση τής κάθε πηγής και θα ηχογραφήσουμε ένα info – ηχητικό απόσπασμα για την κάθε μία. Έτσι, στα σημεία του ηλεκτρονικού χάρτη όπου υπάρχουν οι Ανανεώσιμες Πηγές Ενέργειας, θα προσθέσουμε το αντίστοιχο ηχητικό απόσπασμα, ώστε όταν ο χαρακτήρας του παιχνιδιού (ποντίκι) «πατήσει» σε τετράγωνο που περιλαμβάνει κάποια ΑΠΕ, να ακούγεται το κατάλληλο info.

Οι δύο εκδοχές του παιχνιδιού (επιτραπέζιο παιχνίδι σε φυσική μορφή και παιχνίδι ψηφιακής προσομοίωσης) μπορούν να παίζονται είτε ταυτόχρονα είτε σε διαφορετικό χρόνο κι από διαφορετική ομάδα το καθένα.

ΥΛΙΚΑ ΠΟΥ ΠΡΟΚΕΙΤΑΙ ΝΑ ΧΡΗΣΙΜΟΠΟΙΗΘΟΥΝ
1.	LEARNING RESOURCES Ρομποτικό Ποντίκι Κόλμπυ
2.	Τα 49 πράσινα πλακίδια (παρέχονται μαζί με το ρομποτικό ποντίκι)
3.	Ανακυκλώσιμα υλικά από τα οποία θα κατασκευαστούν ομοιόματα ανεμογεννήτριας, ηλιακού συλλέκτη κλπ, καθώς και υλικά μακέτας (π.χ. γρασίδι, φράχτες, «θάλασσα» κλπ)
4.	Το application ScratchJr (δωρεάν) εγκατεστημένο σε κινητό ή tablet
