# archytas-3nipargyr
Τα παιδιά του Πρωινού Υποχρεωτικού Τμήματος Α1, ή αλλιώς «ΑΡΧΥΤΑΣ» (προς τιμήν του Έλληνα μαθηματικού, στον οποίο αποδίδεται η κατασκευή του πρώτου ρομπότ στον κόσμο), πρόκειται να κατασκευάσουν ένα επιτραπέζιο εκπαιδευτικό παιχνίδι, με θέμα την αντιμετώπιση της κλιματικής αλλαγής και – πιο συγκεκριμένα – τις ανανεώσιμες πηγές ενέργειας. Το επιτραπέζιο παιχνίδι θα ενταχθεί στο καινοτόμο πρόγραμμα Περιβαλλοντικής Εκπαίδευσης, με θέμα «Γνωριμία με τις Ανανεώσιμες Πηγές Ενέργειας», το οποίο θα υλοποιηθεί κατά το σχολικό έτος 2019-2020.
Αφού χρησιμοποιήσουμε ηλεκτρονικές και άλλες πηγές πληροφόρησης και ανακαλύψουμε τις Α.Π.Ε., θα δημιουργήσουμε το δικό μας εκπαιδευτικό επιτραπέζιο παιχνίδι, το οποίο θα είναι ελεύθερο προς χρήση, τόσο στο δεύτερο πρωινό τμήμα του σχολείου μας, όσο και σε όποιον άλλο ενδιαφέρεται να ενημερωθεί για το αντικείμενο αυτό! 
Χρησιμοποιώντας το «LEARNING RESOURCES Ρομποτικό Ποντίκι Κόλμπυ», και τα παρεχόμενα με το ποντίκι πράσινα πλαστικά πλακίδια, θα δημιουργήσουμε μία επιφάνεια κίνησης (πίστα), στην οποία θα κατασκευάσουμε και θα τοποθετήσουμε μικρογραφίες των πιο κατανοητών - για τα παιδιά αυτής της ηλικιακής ομάδας – ανανεώσιμων πηγών ενέργειας (π.χ. ανεμογεννήτριες, ηλιακοί συλλέκτες, βιομάζα κλπ). Η κατασκευή θα γίνει με ανακυκλώσιμα, κυρίως, υλικά. 
Το ποντίκι θα προγραμματιστεί από τα παιδιά με τρόπο τέτοιο, ώστε να «ξεναγεί» τον παίκτη σε κάθε μία από τις πηγές, ενώ στα σημεία όπου θα βρίσκεται η κάθε πηγή, θα υπάρχουν μαγνητοφωνημένες πληροφορίες, που θα ενημερώνουν τον παίκτη για τα βασικά χαρακτηριστικά της, τη μορφολογία της και τον τρόπο με τον οποίο θα συμβάλλει στην αντιμετώπιση της κλιματικής αλλαγής, σε γλώσσα κατάλληλη για παιδιά νηπιαγωγείου.

ΥΛΙΚΑ ΠΟΥ ΠΡΟΚΕΙΤΑΙ ΝΑ ΧΡΗΣΙΜΟΠΟΙΗΘΟΥΝ:
1.	LEARNING RESOURCES Ρομποτικό Ποντίκι Κόλμπυ
2.	Τα 49 πράσινα πλακίδια (παρέχεται μαζί με το ρομποτικό ποντίκι)
3.	Ανακυκλώσιμα υλικά από τα οποία θα κατασκευαστούν ομοιόματα ανεμογεννήτριας, ηλιακού συλλέκτη κλπ, καθώς και υλικά μακέτας (π.χ. γρασίδι, φράχτες, «θάλασσα» κλπ)
4.	Ανιχνευτές κίνησης 
5.	Συσκευή αναπαραγωγής ήχου, που θα ενεργοποιείται με τη χρήση ανιχνευτών κίνησης
